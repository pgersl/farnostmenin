---
title: "Pastýřský list biskupa Pavla k blahořečení Jana Buly a Václava Drboly"
layout: single
type: news
show: "Máme se stát solí země a světlem světa. I když sůl v jídle nevidíme, vnímáme ji chutí. Je mnoho lidí, kteří tzv. \"nejsou vidět\", protože dobro konají v tichosti."
date: 2026-02-08
titimg: "https://www.buladrbola.cz/images/logo.svg"
---

Milí přátelé,

máme se stát solí země a světlem světa. I když sůl v jídle nevidíme, vnímáme
ji chutí. Je mnoho lidí, kteří tzv. „nejsou vidět“, protože dobro konají v tichosti.
V jejich blízkosti člověk pociťuje klid, vyrovnanost a radost. Světlo se naopak
schovat nemůže. Jsou lidé, které „vidíte z dálky“. Mají důležité postavení –
buď díky svému přirozenému vůdčímu talentu, nebo pro svoji konkrétní funkci
či službu. Ježíš sám byl „solí“ po dobu třiceti let během svého skrytého života
v Nazaretě, aby se pak stal velikonočním světlem světa.

Touto solí země i světlem světa byli v těžkých dobách padesátých let i dva
kněží naší diecéze – Jan Bula a Václav Drbola. Oba byli tehdejším režimem
zavražděni spolu s řadou dalších lidí v tzv. babických procesech. Jejich životy
vypráví o věrnosti pravdě, síle lásky a moci odpuštění, a to v takové míře, že
je papež Lev XIV. prohlásil za blahoslavené. Proto mám velkou radost, že vás
mohu pozvat na slavnost jejich blahořečení, která se uskuteční v sobotu
6\. června 2026 na brněnském výstavišti. Jedná se pro naši diecézi o historický
okamžik a naprosto jedinečnou událost.

Bohoslužbě bude předsedat papežský legát, brněnský rodák, kanadský
kardinál Michael Felix Czerny, SJ, prefekt vatikánského Dikasteria pro službu
integrálnímu lidskému rozvoji. Na tuto slavnost budou v neděli 7. června
navazovat děkovné bohoslužby ve Starovičkách a Lukově, rodištích obou
mučedníků. Podrobné pokyny k organizaci celé slavnosti vám s předstihem
sdělíme a také je naleznete na webové stránce [www.buladrbola.cz](https://www.buladrbola.cz/), kde již
nyní najdete tipy na různé vzdělávací a duchovní aktivity, které nás mohou
inspirovat k tomu, abychom se i my stali solí země a světlem světa.

Žehnám každému z vás.

\+ biskup Pavel